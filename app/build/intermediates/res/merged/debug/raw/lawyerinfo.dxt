לימודים במקביל למשפטים בחוג נוסף


הלימודים בפקולטה למשפטים הם במתכונת של מסלול לימודים מורחב (חד חוגי). עם זאת מאפשרת הפקולטה ומאשרת מראש לתלמידיה ללמוד במקביל בחוג נוסף במתכונת דו-חוגית באוניברסיטת תל-אביב, כבר החל משנה א', והכול בכפוף לאישור ועדת ההוראה של החוג האחר.
ועדות ההוראה של הפקולטות הבאות מאשרות מראש את הלימוד המקביל ללא צורך באישור אינדיבידואלי: מדעי הרוח, חינוך, מדעי החברה וניהול.
משך לימודי משפטים במתכונת המשלבת לימודי חוג נוסף, למעט חשבונאות, הוא ארבע שנים (שמונה סמסטרים). משך לימודי משפטים בשילוב עם לימודי חשבונאות הוא שלוש שנים וחצי (שבעה סמסטרים).
דרישות הקבלה ללימודי משפטים הינן אחידות, אך דרישות הקבלה ללימודי חשבונאות בצירוף משפטים עשויות להיות גבוהות יותר מדרישות הקבלה ללימודי חשבונאות בצירוף כל חוג אחר. בשנת הלימודים תשע"ה ציון ההתאמה הנדרש לקבלה ללימודי חשבונאות בצירוף משפטים היה 670. מספר המקומות בשילוב לימודים זה הינו מוגבל.
תלמידים מצטיינים במיוחד מבין התלמידים המשלבים לימודי חוג נוסף יוכלו לסיים את לימודי המשפטים בשלוש שנים וחצי.
בשנת הלימודים תשע"ו יוענקו מלגות לתלמידים מצטיינים שישלבו לימודי משפט עם לימודי חוג נוסף בפקולטה למדעי הרוח. לדוגמה: פילוסופיה, היסטוריה, ספרות, תרבות עברית, מזרח אסיה ועוד.
מועמד המעוניין ללמוד בחוג דו-חוגי נוסף על משפטים, חייב לעמוד בדרישות הקבלה של הפקולטה למשפטים וגם  של החוג הנוסף.
מועמד המבקש ללמוד לימודי תעודה בנוסף על לימודיו במשפטים ובחוג דו-חוגי, יפנה לפקולטה למשפטים בבקשה לאישור מיוחד לצירוף לימודים זה.
תלמידים הלומדים בחוג דו-חוגי נוסף במקביל, זכאים לפטור ממספר שעות לימוד בפקולטה למשפטים, כמפורט בידיעון הפקולטה.
הפקולטה למשפטים עושה כמיטב יכולתה על-מנת לסייע מבחינה מנהלית לתלמידים הלומדים בחוג אחר במקביל. יחד עם זאת, לא תינתנה הקלות אקדמיות לתלמידים אלה. במקרים של חפיפה בשעות הוראה ובמועדי בחינות של קורסים במשפטים ובחוג הנוסף, ייאלצו התלמידים לדחות את השתתפותם בקורס/ים מסוים/ים בחוג הנוסף לסמסטר/ים מאוחר/ים יותר.
תלמיד הלומד לימודים במקביל במשפטים ובחוג דו-חוגי נוסף, יחויב בשכר לימוד בגין כל  תחום לימוד בנפרד, בהתאם ללימודיו בפועל, והכול בהתאם להחלטות דו"ח ועדת מלץ.
בתום כל שנת לימודים ייבדק ממוצע הציונים בפקולטה למשפטים של תלמיד הלומד במקביל במשפטים ובחוג נוסף: היה הממוצע האמור נמוך מ-77 בשנה א' ו-80 בשנה ב', לא יתאפשר לתלמיד ללמוד במקביל בפקולטה למשפטים ובחוג נוסף באוניברסיטה.
סיום לימודים בפקולטה למשפטים ובחוג הנוסף מעניק למסיימים תעודת "בוגר אוניברסיטה במשפטים" (.LL.B) ותעודה על סיום לימודים בחוג הנוסף (תעודה על סיום לימודים בחוג הדו-חוגי הנוסף תוענק לתלמידי התכניות המשולבות רק לאחר סיום לימודיהם בפקולטה למשפטים).